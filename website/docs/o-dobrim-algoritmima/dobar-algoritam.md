---
title: Dobar algoritam
---

_o tome što čini dobar algoritam, formalnim dokazima, vjerovanju intuiciji, nepotrebnom trošenju vremena na natjecanjima, korištenju papira i olovke, rješavanju hrpetine zadataka, aktivnom istraživanju novih algoritama, traženju kvalitetnih resursa_

Cilj rješavanja zadataka na natjecanjima nije **samo** predati program koji daje točan rezultat, često je bitno i da taj program bude efikasan. Zadaci uglavnom imaju vremenska i memorijska ograničenja izvođenja programa te je bitno znati na vrijeme odrediti pristup kojim ćete rješavati određeni zadatak. Na nekim platformama (npr. Codeforces) je bitno i koliko vam je vremena trebalo da riješite određeni zadatak, te je iz tog razloga bitno i brzo odrediti hoće li neki pristup raditi s određenim testnim primjerima. - **OVO JE MALO LOŠE, TRIBALO BI POPRAVITI**

Što više zadataka budete rješavali, to će vam lakše biti brzo odrediti efikasan pristup rješavanju zadataka. Svakako preporučamo da tijekom natjecanja koristite papir i olovku da biste mogli skicirati, ručno isprobavati neke testne primjere i provjeravati radi li vaš program na njima. Iako je korištenje olovke i papira poželjno, s vremenom (i s mnoštvom riješenih zadataka!) ćete primijetiti da za lakše zadatke uopće nećete trebati papir i olovku već će rješenja početi dolaziti "sama od sebe".

Osim toga, često ćete se pronaći u situaciji da vaš program radi za sve testne primjere koje mu postavite na ulaz, a u evaluatoru dobivate dojavu o netočnom rješenju na nekom testnom primjeru. U tom slučaju je bitno razmisliti o tome koliko su vaši testni primjeri zapravo dobri. Nekad se zna dogoditi da naš program ne uspije na rubnim testovima (npr. zbog _overflowa_ cjelobrojnih varijabli), ili u nekom dijelu koda pokušamo dohvatiti indeks polja izvan njegovih granica i slično. S obzirom da smo sami smislili algoritam, često našem programu nesvjesno dajemo samo one testove za koje znamo da će program raditi. Bitnije je pokušati smisliti testove za koje program **neće** raditi, jer pomoću njih možete vidjeti što u programu trebate popraviti.

Bitno je spomenuti da, kao i sve, natjecateljsko programiranje zahtijeva veliku količinu rada da bi se postigli odlični rezultati. Na platformi Codeforces možete pronaći [listu zadataka](https://codeforces.com/problemset) u kojoj zadatke možete poredati po težini (800 - najlakši zadaci, 3500 - najteži), po temama (korištenjem _tagova_) ili po broju korisnika koji su riješili taj zadatak. Također možete i odabrati neko natjecanje te virtualno sudjelovati na tom natjecanju, i tako dobiti ideju o tome koliko dobro biste se plasirali da ste zapravo sudjelovali na tom natjecanju.

